八月秋高风怒号(háo)，卷我屋上三重(chóng)茅。
茅飞渡江洒江郊，高者挂罥(juàn)长(cháng)林梢，下者飘转沉塘坳(ào)。
南村群童欺我老无力，忍能对面为(wéi)盗贼。
公然抱茅入竹去，唇焦口燥呼不得，归来倚杖自叹息。
俄顷(qǐng)风定云墨色，秋天漠漠向昏黑。
布衾(qīn)多年冷似铁，娇儿恶卧踏里裂。
床头屋漏无干处，雨脚如麻未断绝。
自经丧(sāng)乱少睡眠，长夜沾湿何由彻！
安得广厦千万间，大庇天下寒士俱欢颜，风雨不动安如山！
呜呼，何时眼前突兀(wù)见(xiàn)此屋，吾庐独破受冻死亦足！